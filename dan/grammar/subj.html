<chapter name="subj">

<article id="@SUBJ">
<h1>@SUBJ</h1>

<p><b>Subjektet eller rettere kernen i subjektet tagges @SUBJ - eller rettere enten @SUBJ&gt; eller mindre ofte @&lt;SUBJ</b></p>

<p>Subjektet står som dependent til et verballed.</p>
<p>Et subjekt som i sætningen kommer før sit verballed, tagges @SUBJ&gt;.</p>
<p>Et subjekt som i sætningen kommer efter sit verballed, tagges @&lt;SUBJ.</p>

<p>Subjektet på grønlandsk står i <i>kongruens</i> med sit verballed m h t person og numerus, idet subjektets person og numerus afspejles i verbalformens <i>subjektsmarkering</i>.</p>
<p>Dvs, at intransitive verbalformer på grønlandsk i sin fleksion ud over modusfleksion har subjektsmarkering.</p>
<p>I transitive verbalformer på grønlandsk afspejler fleksionen udover modus både subjekt og objekt i subjektsmarkering og objektsmarkering.</p>

<p>Forholdet mellem subjekt og intransitivt verballed og mellem subjekt og objekt og så transitivt verballed er katataktisk i den forstand at subjekt og objekt er obligatoriske.  Og der går et skarpt skel mellem intransitive former og transitive.</p>
<p>Sådan er det ikke på dansk/engelsk. Man kan ikke se ud fra en verbalform om den er intransitiv eller transitiv.</p>

<p>Transitiviteten har betydning for kasus i subjektet:</p>
<p>Kernen i subjektet til verballed i intransitiv form står i <i>absolut</i>.</p>
<p>Kernen i subjektet til verballed i transitiv form står i <i>relativ.</i></p>

<p>Subjekter er obligatoriske, men kan underforstås, dvs stå implicitte, når de først er blevet introduceret og der i konteksten fortsættes med samme subjekt.</p>
<p>Hvis man underforstår et subjekt på dansk/engelsk vil det i de fleste tilfælde blive repræsenteret gennem et passende pronomen, ofte et personligt pronomen, men det kan også være et demonstrativt pronomen. Kun hvis der er sideordnede verballed udelades subjektet helt.</p>
<p>På grønlandsk indsættes kun et pronomen hvis man vil understrege hvem der er subjekt, ellers afklares det gennem verballeddets subjektsmarkering.</p>
<p>Da grammatisk køn, genus, ikke findes på grønlandsk, findes genus heller ikke i subjektsmarkeringen. Det giver udfordringer ved oversættelse til sprog med genus i personlige pronominer. Man kan i reglen ikke se på en løsreven grønlandsk sætning, om der er tale om hun, han, den eller det. Man kan kode visse verber til at blive bundet sammen med et vist genus - for ellers vil man fx få: Og så fødte han.</p>

<p>Med hensyn til hvad sker der med subjektsoplysninger, når verballeddets stamme inderiveres - se <i>inderivation</i>.</p>
<p>Subjektets rolle for sætningernes coreferentialitets markeringer - se <i>coreferentialitet</i></p>

<p>Grønlandsk var i en fjern fortid ergativt i sin syntaks, og det er et levn fra den tid, vi finder i nutidens kasusforhold i subjekter og objekter. Syntaktisk set ergative sprog knytter sine sætninger sammen ved at behandle objekter og intransitive subjekter ens modstillet transitive subjekter.  Grønlandsk er nu kun morfologisk set ergativt ved kasusvalgene, men ikke syntaktisk set: subjekter behandles ens og modstillet objekter.  Halvtransitiv er nu et spørgsmål bestemthed-ubestemthed/bekendthed-ubekendthed, men har uden tvivl spillet en lidt anden rolle da grønlandsk var syntaktisk ergativt, nemlig den rolle som antipassiv spiller ved at omforme transitive subjekter i relativ til intransitive i absolut, så de dermed kunne passe ind, hvor det er former i absolut kasus, som sørger for, at der er syntaktisk sammenhæng. Så brugen af absolut og relativ kasusbetgenelser i stedet for nominativ og akkusativ skyldes at grønlandsk morfologisk stadig er ergativt.</p>
</article>

</chapter>
